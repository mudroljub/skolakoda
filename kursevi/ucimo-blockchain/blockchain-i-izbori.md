---
title: Blockchain i politički izbori
layout: lekcija-blockchain
permalink: /blockchain-i-izbori
---

**Zamislimo scenario u kom je vlada zemlje koja je uspela da obori nedemokratski režim odlučila da među prvim zakonima donese nov zakon o izborima na blockchainu.**

Blockchain je integrisan u celu javnu upravu. Svi jedinstveni podaci o građanima, uključujući izvode iz knjige rođenih i umrlih, zdravstveni podaci, matični brojevi, glasački brojevi su decentralizovani, zaštićeni i u njihovom posedu. Sistem automatski na osnovu pametnih ugovora vodi evidenciju o punoletstvu. Istovremeno automatski se vodi evidencija doseljenika ili ljudi koji trenutno borave u inostranstvu.

Izbori za gradonačelnika su zakazani. Pre nego što dođe dan izbora, mreža automatski randomizuje šifru koja je povezana sa jedinstvenim brojem građana i biračkim spiskovima lokalnih samouprava. Svaki građanin koji u gradu živi duže od 6 meseci će dobiti poziv na glasanje, oni koji žive kraće neće. Isti princip važi za odskora punoletne građane.

Sistem je izračunao da je ukupni broj glasača na izborima za gradonačelnika 1.654.739. Svaki od ovih građana ima dve opcije kako može da glasa: da preuzme aplikaciju za telefon “Izbori” ili da ode do obližnjeg biračkog mesta sa kompjuterom i jednostavnim interfejsom. U aplikaciji ili na biračkom mestu, građanin unosi jedinstvenu, randomizovanu i anonimnu šifru i glasa za kandidata po svom izboru. Mreža je registrovala broj, ali ne zna koja je osoba u pitanju. Rezultati glasanja nisu samo *real-time*, konačni, prebrojani nego i maksimalno precizni u svakom koraku. **Sistem je nemoguće prevariti.**


Izvor: Nikola Milinković, *[Uvod u Blockchain](https://startit.rs/kako-izgleda-prakticna-primena-blockchaina-i-koji-su-najbolji-resursi-za-ucenje-o-ovoj-tehnologiji/)*, Startit, 2017.
