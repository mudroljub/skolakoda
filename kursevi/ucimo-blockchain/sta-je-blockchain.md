---
title: Šta je Blockchain?
layout: lekcija-blockchain
permalink: /sta-je-blockchain
---

***Blockchain* (lanac blokova) predstavlja distribuiranu strukturu podataka, odnosno listu digitalnih informacija podijeljenu između svih čvorova koji sudjeluju u sustavu.**

Svaki čvor održava svoju kopiju svake relevantne informacije i nema potrebe za središnjim autoritetom koji kontrolira informacije. Kontrola je također distribuirana. Pomoću mehanizama za validaciju, svaki čvor
može biti siguran da je informacija zapisana na blockchain točna. 

![](https://www.ucionica.net/wp-content/uploads/2017/05/2-1024x662.png)

## Nastanak

Blockchain tehnologija nastala je za potrebe digitalne valute Bitcoin, no kasnije su potencijal te tehnologije prepoznale mnoge industrije, naročito financijski sektor. Bitcoin je korištenjem blockchaina i kriptografskih funkcija postigao sigurne transakcije digitalnog novca bez središnjeg autoriteta (banke). Ovdje blockchain igra ulogu glavne knjige u kojoj je zapisana svaka transakcija ikad izvršena u Bitcoin sustavu.

## Osobine

Neke od osnovnih značajki blockchaina su:
- Uobičajeno je da je sustav koji koristi blockchain izgrađen prema modelu ravnopravnih partnera (*peer-to-peer*).
- Sustav je u potpunosti decentraliziran, nema potrebe za središnjim autoritetom.
- Svaki novi zapis je u gotovo realnom vremenu distribuiran između mnoštva čvorova.
- U svrhu identifikacije sudionika u sustavu, potvrde identiteta, dokazivanja autentičnosti i u nekim slučajevima iskorištavanja prava za čitanje/pisanje koristi se kriptografija.
- Čvorovi sustava mogu dodavati podatke u blockchain.
- Čvorovi sustava mogu čitati podatke iz blockchaina.
- Blockchain ima razvijen mehanizam koji onemogućuje promjenu nad podacima koji su jednom upisani u blockchain ili u najmanju ruku omogućuje lako otkrivanje promjena na podacima.

Blockchain pruža maksimalnu zaštitu integriteta zapisa korištenjem kriptografskih metoda. Zapisi su distribuirani, svaki čvor u sustavu posjeduje ekvivalentne podatke što je postignuto algoritmima za postizanje konsenzusa, od kojih su najpoznatiji *proof-of-work* i *proof-of-stake* algoritam. Zapise nije moguće mijenjati ili ih ometati. Blockchain je sastavljen od blokova međusobno povezanih u lanac. Svaki blok sadrži niz zapisa. Blokovi se povezuju algoritmom koji koristi kriptografsku hash funkciju. Veza između blokova se ne može krivotvoriti osim ako napadač ima ogromne računalne resurse na raspolaganju.

 
Izvor: Domina Hozjan, [*Blockchain (diplomski rad)*](https://zir.nsk.hr/islandora/object/pmf%3A779/datastream/PDF/view), Prirodoslovno–matematički fakultet, Zagreb, 2017.
