---
title: Hijerarhijsko i horizontalno umrežavanje
layout: lekcija-blockchain
permalink: /hijerarhijsko-i-horizontalno-umrezavanje
---

***Društvo je samo jedan veoma kompleksan graf. Svaki proces u društvu se može opisati učesnicima i njihovim vezama. Školovanje, vađenje pasoša, matičenje rođenih, venčanih, umrlih, katastar, uprava, carina, itd…***

Bez obzira na to što su neki procesi vrlo prosti, a neki beznadežno kompleksni, svi oni imaju jednu zajedničku osobinu da sačinjavaju **hijerarhijski graf**. To znači da svaka od ovih procedura da bi funkcionisala ima u osnovi neku listu ili knjigu evidencije (*ledger*), a nad njom piramidu odgovornih ljudi sa pravom upisa u nju, koji su pečatom, potpisom ili ok dugmetom garanti istine (da je diploma odbranjena, carina plaćena, da se imovina poseduje, dete rođeno, ugovor važeći itd…). Ti ljudi su predstavnici kojima predajemo poverenje.

Sve do interneta ljudi nisu imali drugi izbor da se umrežavaju osim ovog hijerarhijskog — predstavničkog (sa izuzetkom primitivnih plemenskih mikrozajednica). U ovakvoj topologiji mreže postoji nezgodan fenomen koji se zove **korupcija**. To je zloupotreba mreže od strane nekog od predstavnika i nije stvar mentaliteta nego je inherentni fenomen takve geometrije mreže. U svakom društvu postoje ubice koje se šetaju sa diplomatskim pasošima, mrtvi glasači, lažne diplome…

Internet je prva **horizontalna topologija umrežavanja** ljudi u istoriji, a Bitkoin monetarni sistem koji koristi ovu osobinu interneta (*peer-to-peer*) kako bi izbacio posrednike iz novčane transakcije. To je po dizajnu necenzorabilan, transnacionalan, nehakabilan, u potpunosti definisan monetarni sistem koji ne zahteva predaju poverenja posrednicima da bi funkcionisao (*trustless / no counterparty risk*). U srcu sistema je nesvakidašnje otkriće digitalne oskudnosti.

Izvor: Danilo Backović, *[Sve što bi trebalo da znate o Bitkoinu ](https://medium.com/@dbacko/bitkoin-banke-i-suverenost-individue-9aeaa7177a05)*, Medium, 2017.
