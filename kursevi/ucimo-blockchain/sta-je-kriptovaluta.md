---
title: Šta je kriptovaluta?
layout: lekcija-blockchain
permalink: /sta-je-kriptovaluta
---

***Znači to su neki virtuelni žetoni upotrebljivi na internetu?***

“Virtuelni” je omiljeni pridev korporativnih medija. Nije virtuelna nego kriptovaluta jer je kriptografija čini mogućom i daleko realnijom od privatnog depozitnog novca.

Token nije obična informacija kao što je to mp3 fajl ili računovodstvena stavka na pasivi bilansa privatnog lica sa državnom licencom za depozitne poslove (banka). To je inertna informacija jer joj treba minimum fizičkog rada (mislim na veličinu u fizici) da bi nastala i pokrenula se. Kao zlato, samo bez mase. Naučili smo da ovaplotimo informaciju, napravimo od nje oskudnu tvar. I to je jedna divna istorijska simetrija.

Moderna nauka — Galilejeva fizika je počela shvatanjem inertnosti materije, od toga da je pravolinijsko kretanje ravnomernom brzinom osnovno, a ne kružno kao što su mislile tadašnje usijane akademske glave, jer je enciklika na “savršenoj nebeskoj sferi”.

Otkriće i oslobađanje kriptografskih heš funkcija od države, zasluga sajferpankera (*cypherpunks*), modernih pitagorejaca, i njihov religiozni odnos prema kriptografiji, doveo nas je do otkrića inertne informacije i to će otvoriti novu veliku stranicu istorije u kojoj je kriptografija osnov organizacije društva. Još uvek joj nismo dali ime, ali dobar kandidat je period omoćenja individue, jer se istorija ne ponavlja, ali se rimuje (*enlightment* — prosvetiteljstvo, *empowerment* — omoćenje).

Izvor: Danilo Backović, *[Sve što bi trebalo da znate o Bitkoinu ](https://medium.com/@dbacko/bitkoin-banke-i-suverenost-individue-9aeaa7177a05)*, Medium, 2017.
