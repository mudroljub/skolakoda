---
title: Pametni ugovori
layout: lekcija-blockchain
permalink: /pametni-ugovori
---

**Pametni ugovori (*smart contracts*) predstavljaju posebno zanimljiv aspekt blockchain tehnologije. Reč je o softveru koji se brine o realizaciji tačaka nekog ugovora. Ukoliko te tačke nisu ispunjene u celosti, sistem blokira njegovo daljnje funkcionisanje.**

Legendarni kriptograf Nick Szabo je 1994. godine predložio da raspodeljene knjige mogu biti iskorišćene za pametne ugovore (mnogo pre nastanka same tehnologije). Nick Szabo i [njegovi tekstovi](http://unenumerated.blogspot.rs/) su navodno poslužili kao uzor Satoshiju.

Pametni ugovori su automatski, “samo-izvršavajući”, blockchain odnosno digitalni ugovori. Klasični ugovori su pretvoreni u programski kod, raspodeljeni i sačuvani u okviru cele mreže. Njih se pridržavaju i izvršavaju svi uređaji koji učešćem prihvataju sve uslove koji su definisani u programskom kodu.

*Upravo je Nick Szabo davno ponudio do danas najbolje poređenje pametnog ugovora. On je uporedio ovu tehnologiju sa aparatom za slatkiše. Kada ubacimo određenu količinu novca i unesemo kod slatkiša u aparat, on automatski izbacuje zadati slatkiš.*

U svakodnevnom životu imamo dve ugovorne strane koje se slažu oko nekih uslova. Ukoliko obe strane ispoštuju uslove, ugovor je na snazi. U suprotnom, ako je prekršen, ugovor se raskida. Ugovori su pravno obavezujući i temelj su organizacije i funkcionisanja ljudskog društva. Najvažniji napredak koji blockchain donosi je u načinu na koji on eliminiše posrednika čak i u ugovorima, uz veću dozu sigurnosti. Oni poput klasičnih ugovora definišu pravila, kazne, ali i automatski sprovode obligacije.

Kada je pametan ugovor postavljen na blockchainu, svaki učesnik samim svojim učešćem u mreži pristaje na uslove koji su njime definisani. Uslovi više nisu pravno obavezujući, već su obavezujući algoritmom. Najjednostavnije rečeno, jednom “potpisan” ugovor od više strana će neupitno i automatski biti izvršen. Tu se krije i najveća vrednost pametnih ugovora — dogovori, biznis pravila i definisani odnosi više nisu sačuvani u nekoj odvojenoj bazi ili sefu odnosno na nekoj lokaciji već postaju “živi”, automatizovani algoritam.

Navedene karakteristike pametnih ugovora omogućavaju njihovu primenu i automatizaciju u mnogobrojnim društvenim i poslovnim situacijama i odnosima. Oni doprinose:

- **poverenju** — podaci na blockchainu su zauvek na mreži
- **transparentnosti** — sve ugovorne strane su se obavezale na jasne početne uslove i ne mogu da tvrde drugačije
- **sigurnosti** — skoro ih je nemoguće promeniti jer su kriptografski zaštićeni
- **brzini** — automatsko izvršavanje transakcija i uslova ugovora ne može da se poredi sa ručnom obradom dokumenata
- **nižim cenama** — ako omogućavaju eliminisanje mnoštva posrednika, stvaraju prostor za velike uštede
- **preciznosti** — nema više ručnog unošenja podataka u forme pa je samim tim smanjen prostor za greške
- **autonomiji** — pristanak zavisi samo od ugovorne strane i nema više potrebe za advokatima, brokerima ili sličnim posrednicima radi potvrđivanja.


Izvor: Nikola Milinković, *[Uvod u blockchain — Ethereum i pametni ugovori ](https://startit.rs/uvod-u-blockchain-ethereum-i-pametni-ugovori/)*, Startit, 2017.
