---
title: Prednosti kriptovaluta
layout: lekcija-blockchain
permalink: /prednosti-kriptovaluta
---

Zajedničke prednosti koje donose skoro sve kriptovalute na manje ili više uspešan način su:

- **Poverenje** — one redefinišu koncept poverenja, jer je prvi put moguće smišljati i praviti sisteme koji isključuju veliki broj posrednika i garanta u odnosima i razmenama. Po svojoj prirodi blockchain mreže, a tim pre i kriptovalute su decentralizovane.
- **Transparentnost** — ostavljajući po strani industrijska blockchain rešenja koja se razvijaju interno u okviru velikih kompanija, skoro sve kriptovalute su *open source*. Svi mogu da vide programski kod i učestvuju u njegovom razvoju. Sa korisničke strane, svi mogu da vide transakcije na blockchainu od prvog (*genesis*) bloka, iako postoje kriptovalute za koje se tvrdi i koje služe punoj anonimnosti (Monero).
- **Nepromenljivost** — nemoguće je brisati, uticati ili promeniti istoriju prethodnih transakcija, one su zauvek sačuvane na blockchain mreži. Evidenciju je moguće obrisati samo obaranjem cele mreže.
- **Bezbednost** — pored toga što su bazirane na kriptografskim principima zaštite, one su dodatno bezbedne zbog decentralizacije. Sistemi gde postoji centralna kontrola — FIAT novac, hartije od vrednosti, ugovori o vlasništvu i slične tekovine uvek imaju ili centralnu banku koja definiše obim novca ili korumpirane zvaničnike koji mogu da menjaju, brišu ili prave greške. Ljudi su vođeni svojim interesom i pitanje poverenja u centralizovane sisteme je jedno od najvažnijih pitanja ekonomije, politike, prava i drugih oblasti društvenog delovanja.
- **Brzina** — transferi banaka obično zahtevaju nekoliko radnih dana kako bi bili obrađeni. Oni moraju da prođu često više nivoa potvrde. U sistemu finansijskih transakcija postoji mnogo različitih strana. Kriptovalute se šalju direktno od jednog korisnika drugome skoro instant ili u roku od nekoliko sati (u trenutnoj fazi razvoja mreže može se desiti *delay*). To i dalje ne znači da brzina blockchain mreža može da se poredi sa obimom i brzinom obrade transakcija Vise ili MasterCarda, ali skaliranjem blockchaina taj problem se rešava.
- **Cena** — Posrednici uzimaju velike provizije za usluge koje pružaju. U slučaju kriptovaluta transakcije se obavljaju uz neznatne ili nepostojeće provizije bez obzira na iznos.
- **Globalna dostupnost** (prekograničnost) — na kriptovalute ne utiče geografija. One zahtevaju internet pristup, ali ne zahtevaju veliku internet brzinu. Jednom kada je neko povezan na mrežu on može da izvrši transakciju sa bilo koje tačke na bilo koju drugu tačku na svetu po istom principu kao kod elektronske pošte. I ne samo to, već praktično može da pređe granicu iz jedne države u drugu sa milijardama dolara samo uz pomoć svoje šifre.

## Primene

Na osnovu ovih prednosti pomenimo samo neke od primena kriptovaluta:

- **razmena vrednosti** (kao i kod svake druge valute, da li valuta ima vrednost i da li će je ljudi koristiti za razmenu zavisi samo od vere ljudi u tu valutu)
- **skladištenje vrednosti** (na ovo utiče zakon ponude i potražnje i vera ljudi u vrednost valute odnosno njenu buduću vrednost),
- **decentralizovani servisi** (kriptovalute će omogućiti decentralizaciju mnogih servisa koje danas koristimo uz sve prednosti blockchaina),
- **digitalizacija imovine** (mogu biti iskorišćene za preslikavanje vlasništva i vrednosti u fizičkom svetu na digitalne platforme),
- **projektno finansiranje** (postalo je jednostavno iskoristiti kreiranje i emitovanje kriptovalute za finansiranje projekata iako oni možda ne moraju biti bazirani na blockchainu),
- **mašinske transakcije** (kriptovalute će omogućiti još jednu važnu funkciju pametnim uređajima, a to su automatizovane transakcije između njih).

U periodu između nastanka Bitcoina i Ethereuma, pokrenuto je mnoštvo veoma uspešnih kriptovaluta, koje kroz različite pristupe adresiraju probleme finansijskih transakcija u različitim sistemima. Kroz tih nekoliko godina nešto više od milijardu dolara je investirano u blockhain mreže od strane VC fondova, Angel i drugih investitora.


Izvor: Nikola Milinković, *[Uvod u Blockchain](https://startit.rs/uvod-u-blockchain-kriptovalute-trendovi-i-hajp/)*, Startit, 2017.
