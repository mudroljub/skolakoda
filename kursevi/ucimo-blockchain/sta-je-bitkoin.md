---
title: Šta je Bitkoin?
layout: lekcija-blockchain
permalink: /sta-je-bitkoin
---

To je “samo” softver koji radi na računarima svih onih koji žele da se pridruže. Ni od koga ti ne treba dozvola. Ne postoji meta gde naciljati Tomahavk. Po svetu postoji toliko kopija ove računovodstvene knjige da ona može preživeti nuklearni udar (u žargonu se to zove “bubašvaba protokol”). Bitkoin se može preneti na računaru, mejlom, pismom, u glavi, u slici (steganografija), radio talasima… Jedna firma je čak platila lansiranje satelitskog repetitora koji pokriva Evropu, sever Afrike i dobar deo Azije namenjenog samo za prosleđivanje bitkoin transakcija. Korišćenje je besplatno.

**Ovakav softver se zove distribuiran jer nema jedan ili više centara sa privilegovanim učesnicima.**

I Gutenbergova štamparska mašina je bila “samo” miks malo preciznijeg livenja, obrade drveta, poluge i tinte, začinjena *cutting-edge* telekomunikacionom tehnologijom tog doba — hartijom, ali ta otrovna kombinacija je promenila svet zauvek. Decentralizovala je pristup znanju i oslobodila najvažniju mrežu među ljudima od pisarskih centara moći — jezičku. Bitkoin koristeći se novom Gutenbergovom mašinom — internetom, oslobađa drugu najvažniju mrežu među ljudima — novčanu, koja prenosi signal o vrednosti.

Bitkoin nije pravno lice, nije *forex* kockanje, ni akcija na berzi. Bitkoin je algoritam. Kao Pitagorina teorema. Znanje koje se više ne može vratiti nazad u bocu, niti se ljudi mogu naterati da se od njega oduče.

Imaš priliku koju tvoji stari nisu imali. Da štediš u nečemu što ti nijedan diktator ne može obezvrediti, poreznik ili nasilnik oduzeti, službenik banke (na svoje slobodno tumačenje zakona) odbiti proslediti. Svakim danom je sve jače i rasprostranjenije platežno sredstvo.

## Bitkoin mehur

Bitkoin je do sada imao 4 mehura. Prvi je bio jula 2010. kada je skočio sa $0.008 na $0.08. Drugi je bio “veliki mehur 2011.” sa $0.06 na $31, da bi onda pao na $5. Treći je bio aprila 2013. sa $20 na $280, kada su se kiparske banke spasavale pleneći klijentske depozite (*bail-in*). Četvrti je bio velika kriza MtGox berze novembra 2013. kada je skočio sa $70 na $1200, pa nekoliko meseci kasnije pao na $200.

Bitkoin je, naravno, i sada u balonu, koji se zove jedino slobodno neregulisano tržište na svetu. Višegodišnji trend rasta vrednosti bitkoina prati Metkalfeov (Metcalfe) zakon o vrednosti mreže. Ali na sitnijoj vremenskoj skali ta vrednost je vrlo volatilna jer mreže rastu u naletima, a na svakom od njih se dešava borba straha i pohlepe i novo otkrivanje fer cene.

## Bitkoin kao baza podataka

Bitkoin je sa razlogom jedna vrlo spora i neefikasna baza podataka. Imperativ dizajna je da mora ispunjavati uslov da je bez korisničkih uloga i administratora. Jednostruko povezana lista heševa izrudarenih blokova (blockchain) je jedini poznat način da ovaj uslov implementiramo u programskom kodu. Dakle on rešava jedan vrlo uzak i specifičan problem. Svega smo spremni da se odreknemo da bi dobili osobinu da nema vlasnika. Ako Dojče banka želi napraviti blokčejn on će po definiciji biti zatvoren, sa administratorom. Ta kreatura će ili imati bezvredan token pa nije opasnost Bitkoinu ili će biti zombi bez tokena, a onda je kupovina Oracle licence mnogo pametniji izbor.

## Odakle bitkoinu vrednost?

> Kao što vrednost lopate dolazi od njene osobine da kopa, tako vrednost novca dolazi od toga koliko je dobro sredstvo razmene i čuvar vrednosti (*Carl Menger*).

Za bitkoinom vlada planetarni grabež. Ta potražnja postoji zbog njegovih jedinstvenih osobina koje nijedan novac pre njega nije imao. Bitkoin je:

- **Fungabilan**: svaka jedinica novca isto vredi. Ne kao dijamant kod koga zavisi kako je brušen.
- **Durabilan**: kao (inertna) informacija po prirodi je nepropadljiv.
- **Portabilan**: može da promeni ruke anonimno iz jedne u bilo koju drugu tačku planete za 10 minuta. Ne kao depozitni novac koji ne voli da putuje vikendom i traži potpis bankarskog službenika. Dizajn transakcionog sistema koji banke koriste za plaćanja među sobom — SWIFT i dalje oponaša procedure sa telegrafskim porukama sa kraja 19. veka. Bitkoin protokol je za njega ono što je poslednji Ferrari Lusso za kočije. Sa druge strane, portabilnost je Ahilova peta zlata, jer za razliku od bitkoina ima masu. Zlato je uvek samo jedan korumpirani zakon daleko od konfiskacije. Ono jeste čuvar vrednosti, ali nije i transakcioni sistem kao Bitkoin.
- **Oskudan**: ovo je ključna karakteristika pravog novca jer čini da on bude čuvar vrednosti. Zlato može nastati samo u sudaru neutronskih zvezda i to je njegov garant oskudnosti, ali koliko zlata ima oko nas nije do kraja jasno. Još manje je jasno koliko ga ima na Mesecu na primer, koji će nam sutra biti na dohvat ruke. Bitkoinova garancija oskudnosti je jača od zlata, jer proizilazi iz osobina brojeva — iz ireverzibilnosti kriptografskih heš funkcija.
- **U potražnji**: U odnosu na konvencionalan novac, Bitkoin i dalje pokriva mali deo ekonomije, ali mreža raste neverovatnom brzinom.


Izvor: Danilo Backović, *[Sve što bi trebalo da znate o Bitkoinu ](https://medium.com/@dbacko/bitkoin-banke-i-suverenost-individue-9aeaa7177a05)*, Medium, 2017.
