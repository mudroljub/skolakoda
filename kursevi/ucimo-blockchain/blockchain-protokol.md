---
title: Blockchain protokol
layout: lekcija-blockchain
permalink: /blockchain-protokol
---

Kriptovalute na čelu sa Bitcoinom su prva primena blockchain tehnologije i prvi digitalni novac koji može biti poslat preko interneta poput elektronske pošte. Zato je često poređenje kriptovaluta i e-maila veoma dobro. Paralele između TCP/IP protokola i blockchaina su jasne. **Jedan je omogućio dvostranu komunikaciju, a drugi omogućava dvostranu transakciju.**

E-mail je nastao zahvaljujući TCP/IP protokolu. Ipak upotreba TCP/IP protokola je daleko nadmašila e-mail i postala temelj celog interneta i razmene podataka. Nastala je nova arhitektura koju su startapi i kompanije koristile i povezale se na sada javnu mrežu — World Wide Web i omogućavale različite servise. Uzmimo kao primer Netscape koji je komrecijalizovao pretraživače, web servere i druge alate koji su doveli do masovne upotrebe internet servisa i aplikacija. Bloger Elad Gil trenutno stanje u svetu kriptovaluta identifikuje upavo kao Netscape momenat u svom tekstu [Netscape trenutak kriptovaluta](https://startit.rs/kriptovalute-danas-dozivljavaju-svoj-netscape-trenutak/).

Ono što se tada desilo je da su potokoli koji čine temelj interneta doživeli, kao i svako drugo dobro ove vrste, **tragediju zajedničkih dobara**. Korišćenje ovih protokola je dalo veliku vrednost tzv. programskom sloju tako što su raspolagali velikom količinom podataka. Umesto da imamo decentralizovanu, otvorenu mrežu, internet danas suštinski čini mali broj aplikacija koje su iskoristile veliku količinu podataka i “recentralizovale” internet. Danas su to kompanije poput Google-a, Amazona i Facebooka.

**Blokchain za razliku od ovih starih temelja predstavlja novu vrstu temelja na kojoj će se graditi aplikacije. On predstavlja tzv. “*fat protocol*”.**

![](https://startit.rs/media/protokoli_blockchain.png)

Kod ovakvog protokola, vrednost nije raspodeljena u programskom sloju već u sloju protokola i spušta se kroz strukturu. Svaki član predstavlja jedinicu koja postoji na blockchainu, i samo aktivnim učešćem u kreiranju vrednosti, on takođe potražuje učešće u kreiranoj vrednosti.

Kako se sprovodi učešće u kreiranju vrednosti u tokenizovanoj ekonomiji? Tokenima. Model učešća potrošača kroz tokenizaciju se zasniva na premisi da kako bi neko raspolagao nagradama mreže, on mora biti član te mreže. Član mreže postaje neko ko ima tokene te mreže.

Ako uporedimo sa prethodnim modelom, svaka osoba je postala ne potrošač već proizvod, jer je participiranje zasnovano na preuzimanju aplikacije u zamenu za veliku količinu privatnih podataka. Učešće u token modelu je zasnovano na kupovini tokena, koje će neki koristiti kao spekulativne instrumente, dok će ih drugi koristiti da kupuju prava dobra i usluge.


Izvor: Nikola Milinković, *[Uvod u Blockchain](https://startit.rs/uvod-u-blockchain-kriptovalute-trendovi-i-hajp/)*, Startit, 2017.
