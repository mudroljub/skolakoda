---
title: Konsenzus u blockchainu
layout: lekcija-blockchain
permalink: /konsenzus-u-blockchainu
---

Usled činjenice da je u pitanju decentralizovan i raspodeljen sistem, informacije koje se unose na blockchain moraju biti nepromenljive tj. ne smeju se naknadno menjati. Transakcije koje su dodate stoga moraju biti kriptografski zaštićene, čime su izmene onemogućene.

Nepromenljivost se često pominje kao karakteristika blockchain tehnologije, jer pravi bitnu razliku u odnosu na uobičajene baze podataka gde informacije možemo da menjamo i brišemo po potrebi. Postavlja se pitanje kako i pod kojim uslovima se ova karakteristika postiže? U tome ujedno leži razlog zašto se ovi sistemi nazivaju i sistemima dokazivanja (*systems of proof*).

**Konsenzus kod blockchaina predstavlja proces kojim su transakcije i njihova evidencija u okviru cele mreže i kod svih učesnika sinhronizovani, kako bi se osiguralo da su knjige ažurirane samo onda kada su verifikovane od strane učesnika i da su ažurirane uvek sa istim transakcijama i u istom redosledu.**

Nedostatak poverenja, koji je inherentan blockchain sistemima, čini okosnicu potrebe za postizanjem konsenzusa u okviru mreže. Zbog toga što jednom uneti podaci u blockchain postaju nepromenljivi, i zato što svaki učesnik mreže može da unese nove, neophodno je da se svi koji učestvuju u održavanju mreže (odnosno vrše validaciju) slože pre unosa podataka. Od velike je važnosti da se prethodno svi podaci provere kroz pronalaženje konsenzusa, zbog toga što učesnici i njihove namere mogu biti nepoznate.

Postoji nekoliko metoda na osnovu kojih se postiže konsenzus u blockchain sistemima. Nesumnjivo je da će novi nastati kroz eksperimente sa velikim brojem kriptovaluta i blockchain sistema kao i da će postojeće metode vremenom biti usavršene. Treba imati u vidu da su izmene i nadogradnje ovih metoda česte.


Izvor: Nikola Milinković, *[Uvod u Blockchain](https://startit.rs/uvod-u-blockchain-kako-se-postize-konsenzus-u-decentralizovanom-sistemu/)*, Startit, 2017.
