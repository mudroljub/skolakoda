---
title: Problemi sa posrednicima
layout: lekcija-blockchain
permalink: /problemi-sa-posrednicima
---

## Kada koristimo posrednike?

Kada god imamo potrebu da nešto pošaljemo nekome ko nije na istoj lokaciji kao mi, moramo da koristimo posrednika ili više njih. Ako se radi o poruci koju šaljemo putem mobilnog telefona, posrednik može biti na pr. Telenor, MTS ili VIP (ako šaljemo SMS). Takođe, može biti Viber, Whatsapp, Telegram… mogu biti društvene mreže kao što je Facebook, Twitter ili Linkedin. Opcija za slanje poruke ima mnogo, ali sve one imaju jednu zajedničku stvar – uvek nam treba posrednik. Isto je kad šaljemo e-mail. Tada posrednik može biti Gmail, Yahoo, Hotmail ili bilo koji drugi e-mail provajder. Poruku možemo poslati i pismom, u tom slučaju posrednik je Pošta.

Ako šaljemo paket, opet imamo puno opcija – Pošta, DHL, Fedex i razne druge kurirske službe. Oni koji bi da uštede na troškovima slanja ponekad koriste vozače autobusa kao posrednike, ali tad imaju veoma ograničen broj lokacija na koje mogu da pošalju.

Slanje novca je posebno zanimljiva tema imajući u vidu da se na ovom kursu bavimo kriptovalutama. Mogućnosti su brojne – u lokalu možemo koristiti banke, PostNet ili ponovo vozače autobusa. Za slanje van zemlje opet imamo banke, Western Union, PayPal itd.

Uglavnom, samo kada se fizički nalazimo na istom mestu kao i osoba kojoj nešto želimo da damo, možemo to uraditi samostalno. U svakom drugom slučaju neophodan nam je posrednik ili često više njih (Obično kada šaljemo nešto u inostranstvo imamo više posrednika uključenih u proces – više banaka, više mobilnih operatera…).

## Problemi sa posrednicima

Posrednici su veoma važni jer nam omogućuju interakciju sa ljudima sa kojima se ne nalazimo na istoj lokaciji. Međutim, pored toga što su neophodni, posrednici često mogu biti i problem. Koje su to stvari koje mogu biti problematične kad su posrednici u pitanju?

- **Trošak**: Usluge posrednika uglavnom nisu besplatne (izuzetak je komunikacija putem interneta – *Skype*, *Viber*, e-mail, *WhatsApp*…). Cene tih usluga mogu biti simbolične, a mogu biti i prilično velike – tolike da cena ponekad postaje dominantan faktor pri izboru posrednika.
- **Kašnjenje**: Posrednici uglavnom unose neko kašnjenje u proces slanja. Ponovo je izuzetak komunikacija putem interneta gde se to kašnjenje najčešće meri delovima sekunde. Primer situacije gde to kašnjenje može biti značajno je slanje novca u drugu zemlju preko bankovnog računa. Na tome dosta profitiraju servisi kao što su Western Union i Moneygram koji brzinom transfera (neuporedivo brži od banke) opravdavaju izuzetno visoke provizije.
- **Poverenje**: Da li možemo verovati posredniku da će za nas uraditi ono što nam potrebno? U većini slučajeva poverenje se podrazumeva i u većini slučajeva posrednik opravda to poverenje. Desi se ponekad da se paket izgubi ili da novčana transakcija značajno kasni zbog propusta posrednika, ali su ovakvi slučajevi ipak relativno retki.
- **Privatnost**: Ovo se nekako nadovezuje na poverenje. Posrednik često raspolaže privatnim podacima svojih klijenata. Postoji opravdan strah da bi posrednik te podatke mogao da zloupotrebi. Takođe, potencijalno može biti veliki problem ako posrednik te podatke ne čuva na dovoljno bezbedan način. U tom slučaju do njih mogu doći hakeri i zloupotrebiti ih.


Izvor: Aleksandar Matanović, *[Šta je to blokčein i kako radi? ](https://www.mojafirma.rs/magazin/sta-je-to-blokcein-blockchain-i-kako-radi/)*, Mojafirma, 2017.
