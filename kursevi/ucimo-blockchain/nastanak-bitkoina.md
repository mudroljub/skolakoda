---
title: Nastanak bitkoin tehnologije
layout: lekcija-blockchain
permalink: /nastanak-bitkoina
---

![](https://www.digimarc.com/public_images/blockchain-1500x600.jpg)

**Razumevanjem problema koje blockchain rešava i glavnih koncepata na kojima se zasniva, postaje jasno zašto je ova tehnologija tako značajna.**

Osnovni koncepti su razvijeni u originalnom dokumentu Satoshi Nakamota iz 2008. pod naslovom *[Bitcoin: A Peer-to-Peer Electronic Cash System](https://bitcoin.org/bitcoin.pdf)*. Svojim radom, Satoshi je postavio osnove Bitcoina. Kombinovanjem Peer-to-Peer (P2P) mreže i raspodeljenog servera koji obeležava transakcije vremenskim žigom, nastala je baza podataka koja je autonomna i podeljena među svim učesnicima mreže. S obzirom da baza podataka nije čuvana na jednom mestu odnosno serveru, ona je decentralizovana. Umesto da svako na svetu ima svoje posebne knjige i vodi zasebnu evidenciju transakcija, glavna knjiga je jedna, sadrži sve transakcije, javna je i u vlasništvu svih.

Kada neko pošalje Bitcoin sa jedne adrese na drugu, transakcija je vremenski obeležena i zabeležena kod svakog učesnika sistema. Niko ne može da prevari sistem i pošalje nešto što nema u svom vlasništvu jer:

- Ne bi bio sihronizovan sa ostalim učesnicima sistema i evidencijom transakcija
- Pravila su definisana na početku i implementirana kroz programski kod

Na ovaj način, Satoši je prvi dokazao da problem duple potrošnje kod digitalnih dobara može biti rešen bez treće strane, odnosno posrednika u kojeg obe strane imaju poverenja. Digitalno dobro u tom slučaju funkcioniše poput fizičkog dobra — ne može biti na dva mesta u isto vreme. Dve osobe ili organizacije mogu da sasvim bezbedno, anonimno i bez znanja jedna o drugoj elektronski izvrše razmenu vrednosti (novac ili digitalno dobro) bez posrednika.

To je moguće jer je cela istorija svih transakcija koje su ikada obavljene unutar mreže sačuvana kod svakog učesnika mreže i mora da se podudara na svakom od uređaja na kojem je sačuvana. Takođe, određen broj učesnika mreže (čvorovi — *nodes*) mora da validira transakciju kada god se ona u okviru mreže dogodi, nakon čega je trajno kriptografski zaključana i nemoguće ju je promeniti.

Ako bismo želeli da izmenimo jednu transkaciju morali bismo to da uradimo na velikom broju uređaja, što postaje sve teže što je sama mreža veća.


Izvor: Nikola Milinković, *[Uvod u Blockchain](https://startit.rs/uvod-u-blockchain/)*, Startit, 2017.
