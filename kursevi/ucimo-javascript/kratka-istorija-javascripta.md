---
title: Kratka istorija Javascripta
layout: lekcija-js
permalink: /kratka-istorija-javascripta
image: /images/jezici/js-istorija.gif
---

**Na početku, web je bio samo niz statičnih HTML stranica, povezanih linkovima. Javascript je kreiran za interakciju na web stranicama i rastao je sa webom.**

Danas je Javascript sveprisutan programski jezik opšte namene, u kojem možemo da pišemo aplikacije za razne platforme, uključujući web, mobilne i desktop aplikacije.

## Nastanak Javascripta

Kako je rasla popularnost weba, tako su administratori stranica (ujedno i njihovi tvorci), hteli korisničku interakciju. Nastale su dve opcije – Java apleti i **LiveScript**, koji je osmislio Brendan Eich u kompaniji Netscape 1995. godine, a koji je kasnije uveden u pregledač Netscape 2.0 pod nazivom **JavaScript**.

![](/images/jezici/js-istorija.gif)

Java apleti nisu masovno prihvaćeni, ali JavaScript jeste. Zajednica je prihvatila mogućnost upotrebe kratkih kodova koji su ugrađeni u HTML stranice. Zatim je konkurentski proizvođač Microsoft objavio pregledač Internet Explorer 3.0 sa **JScript** jezikom, koji je bio obrnuta inženjerska verzija JavaScripta sa nekim IE funkcijama. Na kraju, uložen je trud da se standardizuju različite implementacije jezika i tako je nastao **ECMAScript**. Evropska asocijacija proizvođača računara (ECMA) je kreirala standard ECMA-262, u kome su opisani osnovni delovi JavaScript programskog jezika.

JavaScript sadrži dva glavna dela:

- ECMAScript standard: srž jezika – promenljive, funkcije, petlje i tako dalje. Nije povezan sa pregledačem i može se koristiti u drugim okruženjima.

- Objektni model dokumenta (DOM) - Obezbeđuje načine za korišćenje HTML i XML dokumenata.

## ES6 revolucija

Bilo je potrebno dugo vremena da se ECMAScript 6 revizija završi i konačno je prihva­ćena 17. juna 2015. godine. Standard ES6 je značajno unapredio JavaScript i uveo mnoge sintaksne i jezičke promene. Uopšteno govoreći, postoje dve vrste osnovnih promena u ovoj reviziji ECMAScripta:

- poboljšana sintaksa postojećih funkcija i izdanja standardne biblioteke (na primer, klase i obećanja)
- nove jezičke funkcije (na primer, generatori)

Jezičke promene uvedene standardom ES6 izmenile su način na koji pišemo JavaScript. Nova sintaksa omogućuje da pišemo kod koji je jasniji, lakši za održavanje i za koji nisu potrebni "trikovi".

Ako nove funkcije jezika nisu podržane u starim pregledačima i serverskim okruženjima, možemo ih koristiti pomoću transpajlera. Transpajleri omogućavaju da pišemo kod u novoj sintaksi i prevedemo ga u staru sintaksu, koja može da se koristi u starim pregledačima. Najpoznatiji JS transpajler je Babel.

## Moderni JS

![](/images/jezici/moderni-js.gif)

U današnje vreme možemo da koristimo JavaScript za:

- **razvoj moćnih web aplikacija**. Zahvaljujući dodacima kao što su keš memorija aplikacije, klijentska memorija i baze podataka, programiranje pregledača postaje sve moćnije.

- **razvoj mobilnih aplikacija**. Možemo da kreiramo aplikacije za iPhone, Android i druge uređaje pomoću alata PhoneGap ili Titanium. React Native predstavlja novi način za razvoj prirodnih iOS i Android aplikacija pomoću JavaScripta.

- **razvoj desktop aplikacija** za sve platforme (Linux, Mac, Windows) pomoću Electrona. Electron je korišten za izradu nekih najpopularnijih desktop aplikacija, kao što su Slack, Atom i Visual Studio Code.

- pisanje skripti za desktop aplikacije, kao što su Photoshop i After Effects.

- pisanje skripti za komandnu liniju i automatizaciju rada na računaru.

- za programiranje pametnih kuća, robota i mnoge druge namene.

JavaScript je rođen unutar web stranica, ali je danas sveprisutan. Kompanije koje razvijaju pregledače se utrkuju u kreiranju najbržih JavaScript virtuelnih mašina, čime se otvaraju vrata još moćnijoj upotrebi JavaScripta u novim oblastima, kao što su obrada slika, audio i video zapisa, razvoj igara i 3D.

<iframe width="560" height="315" src="https://www.youtube.com/embed/E1c1wXOheFk" frameborder="0" allow="autoplay; encrypted-media" allowfullscreen></iframe>

## Literatura

- Ved Antani, Stojan Stefanov, *Objektno-orjentisan JavaScript*, Beograd, 2017.
